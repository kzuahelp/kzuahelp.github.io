---
title: "Благодійні «Дні України» пройшли в Алмати"
description: "9 та 10 квітня у місті Алмати проходив благодійний захід  «Дні України», організований заради підтримки українського народу під час війни."
---

Протягом двох днів, на території та в будівлі простору «Дому 36», проходив поп-ап маркет, на якому відвідувачам пропонували придбати роботи відомих казахстанських художників та ремісників, а також скуштувати традиційні українські страви, напої та стрітфуд від казахстанських рестораторів.
У рамках першого дня заходу гості мали змогу відвідати лекції з психології та майстер-класи з танців, а ввечері того ж дня відбувся благодійний концерт казахстанських музичних колективів, які під час свого виступу висловили свою повну підтримку Україні. Один з них – The Kitchen Songs – вийшов з прапором України.

У рамках концерту слова подяки казахстанцям висловила дружина посла України в Казахстані – Оксана Врублевська: «Боротися з абсолютним злом самотужки неможливо. Воно поглине і розчавить. Але боротися із ним треба. Йому не можна дозволяти розвиватися, тому що на місці моєї батьківщини може бути будь-який куток земної кулі. І перемогти ми можемо лише всі разом». «Як правило мені ставлять лише два питання. Перше – як можна допомогти та як можна привезти допомогу. І друге – де правда? А правда, друзі мої, у наших серцях, бо серце завжди насправді відчуває і знає, де ця правда», – закінчила Врублевська, попросивши всіх провести хвилину мовчання на згадку про всіх загиблих у війні. "Слава Україні! Героям слава!» – підтримали її глядачі.

На другий день заходу гості змогли відвідати майстер-класи з діджеїнгу, контемпу, тренінги з дихальних практик та прогинів, а також відвідати лекції про пошук внутрішньої опори. Вечір був відзначений акустичним концертом блогера та музиканта Ануара Нурпеісова, який не обійшовся без гумору, зокрема й політичного.

Атмосфера вечорів усіх двох днів була прикрашена проекцією анімованої візуалізації з казахстанськими та українськими орнаментами та прапорами, яка була виведена на будівлю та супроводжувалася сучасною музикою з елементами традиційних українських мотивів. Люди довго скандували: «Слава Україні! Героям слава!".

«Дні України» пройшли в атмосфері теплоти, єдності та згуртованості кількох сотень алматинців, для яких важливо висловити підтримку Україні та позицію, що засуджує війну та агресію.

Усі кошти, отримані протягом цього заходу, будуть направлені на гуманітарну допомогу Україні.
