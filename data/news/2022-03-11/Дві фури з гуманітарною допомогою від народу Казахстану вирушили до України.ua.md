---
title: "Дві фури з гуманітарною допомогою від народу Казахстану вирушили до України"
description: "11 березня 2022 року із вантажного складу м. Нур-Султан було відправлено близько 40 тонн гуманітарної допомоги до України. Вантаж доставлять в Україну наземним шляхом дві фури. На машинах - банери з прапорами України та Казахстану та написом двома мовами: «Қазақстан халқынан Украина халқына. Біз біргеміз! Народу України від народу Казахстану. Ми разом!»"
---

Посол України в Республіці Казахстан Петро Врублевський із сім'єю провів машини та побажав водіям гарної дороги.

> «Ми високо цінуємо зусилля та енергію наших казахстанських друзів, ініціаторів та організаторів збору допомоги та волонтерів, що спрямовані на підтримку українського народу, який страждає від військової агресії Росії. Посольство продовжує активно працювати над розробкою оптимальних маршрутів доставки з Казахстану допомоги, необхідної для наших громадян.»
>
> Петро Врублевський, Посол України в Республіці Казахстан

Це був перший вантаж "гуманітарки", відправлений наземним транспортом. У ньому: сипучі крупи, макарони, консерви, дитяче харчування, вологі серветки, гігієнічні прокладки, памперси для дітей та дорослих, дитячий одяг та взуття. З початку війни в Україну вже доставлено із Казахстану понад 25 тонн гуманітарної допомоги авіасполученням. Вона вже розподілена в ті регіони країни, що найбільше її потребують.

Збір допомоги організували волонтери, починаючи з перших днів війни. Громадяни Казахстану щодня приносять до посольства ліки, речі для дітей, іграшки, предмети першої необхідності, засоби особистої гігієни, одяг, взуття, продукти харчування, пледи, спальні мішки і навіть корм для домашніх тварин. Казахстанці також передають листівки та листи українцям зі словами підтримки. У кожній коробці, що вирушає в Україну, є вкладиш із прапорами двох країн та текстом: «Народові України від народу Казахстану».

> «Люди відкривають свої домашні аптечки і віддають останнє. Це неймовірно. Я не очікувала, що наша трагедія стане такою близькою народові Казахстану. Від імені усіх родин України ми щиро дякуємо громадянам Казахстану за безперервну допомогу та підтримку!Це величезний внесок до розвитку тісних відносин між нашими народами, які мають багато спільних сторінок історії, у тому числі трагічних. Казахстан розуміє наш біль, ми це відчуваємо.»
>
> Оксана Врублевська, дружина посла України в Республіці Казахстан

Як зазначив організатор збору допомоги з м.Нур-Султан Рахімбек Абдрахманов: «Штаб гуманітарної підтримки України у Нур-Султані працює у режимі нон-стоп при посольстві України в Казахстані за адресою вул. Жилиой, 12. Передати допомогу казахстанці можуть щодня з 8 до 20 години. Попередньо телефонувати не потрібно. Приймаються речі/товари/медикаменти. Для спрощення сортування всі товари слід пакувати окремо за категоріями: продукти (крупи, консерви, горіхи, сухофрукти, печиво); речі (одяг, взуття, ковдри, рушники, пледи та інший текстиль); гігієна (всі засоби особистої гігієни, серветки, памперси, туалетний папір); господарські товари (пауербанки, посуд, дитячі соски, каремати, спальники, ліхтарі); медикаменти. Волонтери приймають, сортують та упаковують товари для подальшого транспортування. У пікові дні працюють і вночі. Також створено служби закупівлі та інформаційної підтримки штабу. Загалом штабу допомагають уже понад 100 волонтерів».

> «Ми відклали на другий план свою основну роботу та навчання, щоб хоч якось допомогти українцям у ці складні часи. Ми віримо і знаємо, що наша гуманітарна місія саме зараз – це та реальна допомога, яку ми можемо надати на підтримку українців. Волонтери вкладають свої душі та серця у цю роботу. Цей складний період ми проходимо разом із українцями».
>
> Назим Сагідолліна, волонтер

Також днями - 8 березня - біля посольства України в Казахстані пройшла акція на підтримку українських жінок. Жінки Нур-Султану принесли квіти, подаровані їм цього дня до посольства, таким чином висловлюючи солідарність та підтримку жінкам України.
