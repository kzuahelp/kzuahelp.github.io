---
title: "Қазақстан халқы Украинаға екі жүк көлікпен гуманитарлық көмек жөнелтті"
description: "2022 жылы 11 наурызда Нұр-Сұлтан қ. жүк қоймасынан 40 тоннаға жуық гуманитарлық көмек Украинаға жіберілді. Екі көлік жүкті жербетілік жолмен Украинаға жеткізеді. Көліктер Украина мен Қазақстан тулары және екі тілде жазылған мәтіні бар баннермен әрленген: «Қазақстан халқынан Украина халқына. Біз біргеміз! Народу України від народу Казахстану. Ми разом!»"
---

Украинаның Қазақстан Республикасындағы елшісі Петр Врублевский жанұясымен жүк көліктерін шығарып салып, жүргізушілерге ақ жол тіледі. 

> «"Біз Ресейдің әскери агрессиясынан зардап шеккен украин халқына қолдау көрсетуге бағытталған қазақстандық достардың, көмек жиыны бастамашылары мен ұйымдастырушыларының және еріктілердің  жігері мен күш-қуатын жоғары бағалаймыз. Елшілік азаматтарға қажетті көмекті Қазақстаннан жеткізудің оңтайлы бағыттарын жоспарлау жұмыстарын белсенді жалғастыруда".

> Қазақстан Республикасындағы Украина елшісі - Петр Врублевский

Бұл жербетілік көлікпен жіберілген алғашқы гуманитарлық жүк болды. Онда: сусымалы жарма, макарон, консерві, балалар тағамы, ылғал майлықтар, гигиеналық төсеме, балалар мен ересектерге арналған жөргек, балалар киімі мен аяқ киімі. Соғыс басталғалы Украинаға Қазақстаннан 25 тоннадан астам гуманитарлық көмек жетті. Ол елдің ең мұқтаж аймақтарына таратылып қойды.

Соғыстың алғашқы күндерінен-ақ еріктілер көмек жиынын ұйымдастырды. Қазақстан азаматтары күн сайын елшілікке дәрі-дәрмек, балалар киімін, ойыншықтар, алғашқы қажет болатын заттар, жеке гигиена құралдары, киім, аяқ киім, ұзақ сақталатын азық-түлік, көрпе, төсек қаптар және тіпті үй жануарлары азығын алып келеді. Сондай-ақ қазақстандықтар  украиндықтарға қолдау білдіріп, өзі жазған хаттарын салып жібереді. Украинаға жөнелтілетін әр қорапта екі елдің туы мен "Қазақстан халқынан Украина халқына" деп жазылған парақ бар.

> «"Адамдар үйіндегі дәрілерін ақтарып, барын алып келеді. Ғажап. Қасіретіміздің Қазақстан халқының жүрегіне соншалықты жақын екенін білмедім. Барлық украиндық отбасылар атынан қазақстандықтарға үздіксіз көмек пен қолдау үшін шын жүректен алғыс білдіреміз! Тарихи жағдаятында ұқсастығы мол елдердің арасындағы тығыз қарым-қатынастың дамуына зор үлес қосып жатырсыз. Қазақстанның қайғымызды түсінетініне көзіміз жетіп отыр".
>
> Украина елшісінің әйелі - Оксана Врублевская.

Нұр-Сұлтан қаласы бойынша көмек жиынын ұйымдастырған Рахымбек Әбдірахманов атап өткендей: "Нұр-Сұлтандағы Украинаны гуманитарлық қолдау Штабы Жылыой көшесі, 12 мекен-жайында орналасқан Украинаның Қазақстандағы елшілігінің жанында нон-стоп режимінде жұмыс істейді. Қазақстандықтар көмекті күн сайын сағат 8-ден 20-ға дейін алып келе алады. Алдын ала қоңырау шалудың қажеті жоқ. Заттар/тауарлар/дәрі-дәрмек қабылдаймыз. Сұрыптауды жеңілдету үшін барлық тауарды санаттары бойынша бөлек ораған жөн: азық-түлік (жарма, консерві, жаңғақ, кептірілген жемістер, піспенан); заттар (киім, аяқ киім, көрпе, сүлгі, жамылғы және басқа тоқыма); гигиена (барлық жеке гигиена құралдары, майлық, жөргек, дәретхана қағазы); тұрмыстық тауарлар (пауербанк, ыдыс-аяқ, балалар емізіктері, каремат, төсек қап, шам); дәрі-дәрмектер.  Еріктілер әрі қарай тасымалданатын тауарды қабылдап, сұрыптайды және орайды. Шарықтау күндері түнімен жұмыс істейді. Сондай-ақ Штабта сатып алу және ақпараттық қолдау қызметтері құрылды. Жалпы штабқа 100-ден астам ерікті көмектеседі".

> "Біз негізгі жұмысымыз бен оқуымызды уақытша ысырып, украиндықтарға қиын қыстау заманда көмектесуге бар күшімізді салып жатырмыз. Біздің гуманитарлық миссиямыздың украиндықтарға дәл қазір қолдау көрсете алатын нақты көмек екеніне сенеміз және оны білеміз. Еріктілер бұл жұмысқа жаны мен жүрегін салады. Бұл қиын кезеңнен украиндықтармен бірге өтіп жатырмыз"
>
> Назым Сагидоллина, волонтер

Сондай-ақ жақында 8 наурызда Украинаның Қазақстандағы елшілігі алдында украин әйелдерін қолдау науқаны өтті. Сол күні елорда әйелдері сыйға алған гүлдерін елшілікке әкеліп, Украина әйелдеріне қолдау білдірді.